---
title: Hello, Yunohost!
layout: post
author: lucas
categories: self-hosting
---

Amb aquest article volem donar el tret de sortida a una sèrie de capítols que
anirem publicant al voltant de la idea de _self-hosting_, o autoallotjament.
Com a fil conductor utilitzarem el projecte [**Yunohost**](https://yunohost.org),
un sistema operatiu Linux dissenyat per a poder tenir, en qüestió de minuts, i sense
gairebé coneixement tècnic, un servidor web en marxa.

## Taula de continguts

1. [Introducció](#introducció)
2. [Yunohost](#yunohost)
3. [Què necessitaràs?](#què-necessitaràs)
4. [Següents passos](#següents-passos)

## Introducció

I us estareu preguntant: que vol dir _self-hosting_ i perquè aquesta gent m'està
explicant tot això?

Parafrasejant a la gent de **Yunohost**, self-hosting és _"l'activitat de
posseir i administrar el teu propi servidor, sovint a casa, per tal d'allotjar
les teves dades personals i els teus serveis, en comptes de relegar-ho
exclusivament a tercers"._

**I això perquè pot ser interessant més enllà dels entorns friquis de la informàtica?**

Doncs bé, la idea és utilitzar aquest concepte per presentar altres formes
d'entendre internet i les xarxes, per desmuntar mites al voltant del que és un servidor,
per explorar alternatives a les eines i serveis privatius de les grans empreses
tecnològiques, per fer pedagogia sobre que vol dir el _cloud_, per recordar el consum
energètic i els costos materials de l'esfera virtual, per parlar de
reciclatge tecnològic i obsolescències imposades, per reflexionar sobre les
implicacions polítiques i socials de les decisions que prenem en l'àmbit
tecnològic i, qui sap, potser perquè acabis donant vida a aquell vell ordinador
que tens abandonat per casa i hi posis un servei de _streaming_ on mirar pel·lícules
sense haver de pagar-li el teu salari a Netflix.

## Yunohost

Hola lector@. Si has arribat fins aquí fa pinta que hem aconseguit despertar el
teu interès. Me n'alegro. Així doncs, seguim, i ara ens toca presentar-te el que
serà el nostre company de viatge.

{:.centered}
[![yunohost-logo]({% link /assets/images/yunohost-logo.png %})](https://yunohost.org/)

> YunoHost és un sistema operatiu pensat per fer simplificar al màxim la feina
> d'administració d'un servidor, a més de democratitzar el món del "self-hosting",
> tot assegurant-ne la confiança, la seguretat, l'ètica i la lleugeresa.

{:.align-right}
_yunohost.org_

En resum: Yunohost és un sistema operatiu, però també un projecte de transformació
de la web.

Pel que fa al sistema operatiu, Yunohost és un _respin_ del sistema operatiu
[Debian](https://www.debian.org/), basat en Linux, o, dit d'una altra manera,
una versió personalitzada del sistema operatiu Debian amb un instal·lador i un
seguit d'eines preinstal·lades i preconfigurades per funcionar com a servidor web.

Si encara no t'ha quedat clar que és això del que estem parlant:

{:.centered.no-bottom}
[Yunohost Demo](https://demo.yunohost.org/yunohost/sso/?r=aHR0cHM6Ly9kZW1vLnl1bm9ob3N0Lm9yZy8=){:.button.is-link}

{:.centered}
user: demo<br/>
password: demo

I perquè volem presentar-vos aquest projecte? Doncs perquè compartim amb la seva
gent la voluntat de desfer la mística al voltant de la informàtica i de voler
refer els ponts entre la tecnologia i la gent comuna més enllà dels rols de consumidors
passius en què ens encasella la filosofia del disseny centrat en l'usuari després
de ser apropiat per les empreses capitalistes.

**Avís per navegants. Yunohost ens facilitarà moltíssim la feina, però tot i així,
Google sempre t'ho posarà més fàcil, tot i que res és gratis.**

La pregunta és: Quin és el preu que estàs disposada a pagar pels serveis que utilitzes
diariament a internet? Quant creus que valen les dades que generes amb l'ús dels
teus dispositius digitals? I les de milions de persones a l'hora?

## Què necessitaràs?

Donat que un dels valors que volem transmetre és el de l'estalvi pel que fa a consum
energètic i costos materials de les diferents solucions tecnològiques de les quals fem ús
al nostre dia a dia, et proposem tres opcions:

- Si tens una Raspberry PI, o altres dispositius monoplaca similars, aquesta serà
la millor opció. El consum energètic d'aquests ordinadors és una fracció
molt petita del que consumeix un ordinador normal.

- Remou el fons del teu armari, espolsa'l i treu d'allà aquell vell ordinador de
quan encara cursaves l'ESO i que usaves per xatejar amb els teus amics de
facebook quan facebook encara molava. Segueix amb nosaltres i aconseguirem que torni
a la vida!

- Demana a la teva xarxa si algú té algun ordinador antic que no faci servir. En
vista de l'acceleradíssim ritme de consum a què ens han dut la conjunció d'un
moment de revolució tecnològica i una gestió del mateix des d'empreses capitalistes
necessitades d'una expansió constant dels seus mercats, no hauria de ser complicat.

**Sobretot, sobretot, no compris res si ho has de fer per seguir aquest
contingut, o tot el que estem fent perdrà sentit. No ens ho facis, si us plau.**

A més, necessitaràs un _pendrive_ o un CD verge (Whaat? Encara existeixen
els CDs?) on poder gravar la imatge del sistema operatiu Yunohost que instal·larem
després. Aquest hauria de disposar d'una capacitat d'emmagatzematge mínim de 1GB.

{:.centered}
![cdrom]({% link /assets/images/cdrom.png %}){:style="height:200px;"}

{:.centered}
<sup>Per als més joves, això és una pila de CDs.</sup>

Per últim, necessitaràs un encaminador (router) amb accés a internet i la
possibilitat d'obrir-hi els ports de forma que puguis exposar el teu servidor
a internet fent que l'encaminador deixi passar les peticions que li arribin des
d'internet cap a la teva LAN (Local Area Network) on tindràs el teu servidor.

Aquest últim és un pas espinós perquè no dependràs només de tu i t'hauràs d'entendre
amb el teu proveïdor d'internet. Dedicarem un capítol sencer a parlar sobre aquest
tema per intentar resoldre tots els dubtes i escenaris possibles. En qualsevol cas,
si et topes amb  un proveïdor d'internet poc col·laborador, potser tens les de perdre,
però comptaràs amb nosaltres quan vulguis fer-li un escrache.

## Següents passos

Fins aquí el nostre primer capítol. Si t'ha semblat interessant tot el que hem anat
xerrant i no vols perdre'ns de vista, et recomanem que utilitzis alguns serveis de
[**RSS Feed**](https://en.wikipedia.org/wiki/RSS) i et subscriguis al nostre blog.

Si no coneixeu el concepte, RSS són les inicials de _"Really Simple Sindication"_
i és un protocol per sindicar webs a través d'internet que ve existint des de 1999.

I que fan les webs sindicades, lluites per la millora de les condicions laborals
de les programadores? Ejej, no, i disculpeu-me, no tornarà a passar &#x1F629;.
Doncs això, RSS funciona com un protocol estandarditzat i obert que permet
comunicar, entre webs, actualitzacions de contingut. Utilitzant una eina
d'agregació de _feeds_, el que s'aconsegueix és tenir un _timeline_ amb el
contingut de les pàgines webs, portals de notícies, blogs i revistes online
actualitzat en temps real. **Si encara no ho enteneu, és com un Twitter però
sense toxicitat ni trolls**, i suportat a través d'un protocol obert que et
permet interaccionar-hi i consumir l'actualitat de forma distribuïda sense
haver de connectar-te als servidors propietat dels grans capitals d'inversió
nord-americans.

Una de les eines webs de _feed_ més estesa és [Feedly](https://feedly.com).
Existeixen altres alternatives de codi obert &#8212;Yunohost ens permet instal·lar-ne,
al servidor de casa nostra, unes quantes alternatives&#8212;, però
si acabes de conèixer aquest protocol, Feedly és un bon lloc des d'on començar.

En cas que vulguis seguir-nos, hauràs d'introduir
[la url](https://www.codeccoop.org) de la nostra web, o l'enllaç
al nostre [arxiu RRS](https://www.codeccoop.org/feed.xml) al formulari de
subscripció a nous _feeds_ de l'eina que hagis escollit i, si tot va bé,
ens veiem a la pròxima.

Per últim, i prenent-nos la llicència de donar consells, et recomanem que,
en cas que vulguis provar això dels _feeds_, et subscriguis a la revista
[low←tech magazine](https://solar.lowtechmagazine.com/feeds/all-en.atom.xml)
i al podcast [How to fix the internet](https://feeds.eff.org/howtofixtheinternet)
de la gent de l'Electronic Frontier Fundation.
